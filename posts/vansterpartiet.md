---
title: Vänsterpartiets svar
description: Vänsterpartiets svar på våra frågor
date: 2022-08-30
tags:
  - tåg
  - Region Skåne
  - Skånetrafiken
  - Öresundståget
  - SJ
  - Vänsterpartiet
layout: layouts/post.njk
---
> *Region Skåne styrs av alliansen i minoritet. Vi beklagar att det inte har gått snabbare än vad det gör. Under mandatperioden har pandemin satt en del käppar i hjulen men det är också så att de politiska prioriteringarna faktiskt skiljer sig åt. Vänsterpartiet vill se stora satsningar framöver både i regionen och nationellt för att öka kollektivtrafiken.*
>
> Samuel Hammerå, Ersättare Kollektivtrafiknämnden, Vänsterpartiet Skåne

### Pågatågen

Själva beslutet att välja X61 togs av Kollektivtrafiknämnden under hösten/vintern 2006 och regionfullmäktige godkände finansieringen i november samma år. Det fanns vid tidpunkten en bred politisk enighet om behovet av nya tåg. Då beslutet är taget för 16 år sedan har vi svårt att i detalj redogöra för alla avväganden, men tågen ansågs då vara mest lämpliga vid en avvägning mellan pris, sittplatser och utrymme för cyklar, rullstolar och barnvagnar. Bland annat stod en modell vid Lunds C ett antal veckor ditt både personal, pendlare och funktionshinderorganisationer var inbjudna.

Från Vänsterpartiets sida är det viktigt att tågen som köps in framöver anpassas till nuvarande och framtida resenärers behov och önskemål för kollektivtrafiken. Så långt det är möjligt är det viktigt att ta höjd för utvecklingen framöver. Behovet av att kunna ta med ex cyklar, barnvagnar och kunna åka med rullstolar på ett säkert sätt är ju exempel på viktiga saker som behöver lyftas i sådana beslut. När tåg renoveras och rustas upp och byts ut är det också viktigt att anpassa så gott det går i relation till brister såsom de ni själva lyfter fram. Minst lika viktigt i sammanhanget är att även stationer tas med i planeringen. På några stationer är hissarna idag så pass dåligt dimensionerade att personer i permobil har svårt att nå plattformen.

### Öresundståget

Som ni själva konstaterar i er fråga så blev den upphandling som var på gång 2020 underkänd av förvaltningsrätten. Region Skåne styrs av alliansen i minoritet. Vi beklagar att det inte har gått snabbare än vad det gör. Under mandatperioden har pandemin satt en del käppar i hjulen men det är också så att de politiska prioriteringarna faktiskt skiljer sig åt. Vänsterpartiet vill se stora satsningar framöver både i regionen och nationellt för att öka kollektivtrafiken.

Vi kommer under kommande mandatperiod fortsätta ligga på och rösta för att få nya tåg som kan trafikera de aktuella sträckorna och som klarar av att transportera så pass många resenärer som det kan bli tal om. Ifråga om tågtyp har vi från Vänsterpartiet inte låst oss vid någon speciell typ, utan det viktigaste för oss är att de tåg som används är dimensionerade för att klara mängden passagerare som åker och som vi vill ska ställa bilen och ta tåget eller bussen istället.

### Underhåll, ansvarsfriskrivning, etc.

Oklarheter uppstår huvudsakligen då ansvarsfördelningen gällande i synnerhet stationer inte är alldeles enkel. Delar av ansvaret ligger hos Region Skåne medan andra delar såsom tillfartsvägar är ett kommunalt ansvar. Nya tågstationer kräver därför oftast att kommun och region är överens.

Gällande bussförbindelser är det oftast enklare då det är Skånetrafiken som ansvarar för detta och krav tydligt kan ställas på de styrande partierna i Region Skåne.

Från Vänsterpartiets sida vill vi i denna del dels se en utbyggnad av dagens linjesystem, dels påbörja [försök med närbuss enligt den modell som idag prövas i Region Värmland](https://via.tt.se/pressmeddelande/v---infor-ny-typ-av-kollektivtrafik-for-landsbygden-narbussen-tar-dig-dit-du-vill-nar-du-vill?publisherId=2370597&releaseId=3320035).  Vi menar att närbuss är en lösning som skulle minimera både utsläpp och möjliggöra kollektivtrafik till fler mindre orter i regionen. Vänsterpartiet vill satsa mycket på att bygga ut kollektivtrafiken så att fler kan åka kollektivt som sitt förstahandsval. Därför har vi årligen lagt stor tyngd på kollektivtrafiken i våra regionala budgetar, men för att lyckas med alla nivåer och få en bra helhet krävs både statliga investeringar i infrastruktur och regionpolitiker som vill satsa resurser på en utbyggnad. Det vill vi.
